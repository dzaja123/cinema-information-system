# Пројекат информационог система за управљање биоскопом

## Кратак опис реализованог пројекта

Рад представља идејни пројекат информационог система за управљање биоскопом. Описани информациони систем за управљање биоскопом не представља проширење ниједног постојећег информационог система, већ представља целину за себе. 

Биоскопи у Србији још увек, углавном, функционишу по старомодном принципу где се већи део послова обавља ручно, од набавке филмова за пројекције, до прављења извештаја. 
 
Циљ пројекта је направити систем који ће побољшати начин рада биоскопа, чиме ће се повећати продуктивност запослених. Као најважнији циљеви при изради информационог система су постављени: 
 
 - Прилагодљивост система различитим биоскопима 
 - Могућност исправљања погрешно унетих података 
 
Идеја је направити заокружен информациони систем који би могао да одговори на потребе највећег броја биоскопа. Потребно је да систем буде лако проширив како би се оставио простор за модификације према потребама појединачних биоскопа. 
 
Током израде овог пројекта прво је било потребно упознати се са тренутним начином рада биоскопа, како би се пронашао начин за његово унапређење.  Целокупан систем, као и уочене групе послова, представљени су дијаграмима тока података (eng. Data flow diagram – DFD).  
 
Извршена је декомпозиција послова, и тако декомпоновани послови су приказани дијаграмима тока података нижег нивоа. За процесе који су представљени дијаграмима најнижег нивоа су описани случајеви употребе.  
 
За део случајева употребе је дат предлог изгледа корисничког интерфејса. Анализом захтева добијен је дијаграм класа потребних за рад система. На основу тог дијаграма је направљен проширени модел ентитета и односа (eng. Extended entityrelationship model – EERМ).  
